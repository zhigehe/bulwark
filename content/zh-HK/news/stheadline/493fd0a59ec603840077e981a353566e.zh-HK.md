---
title: "原來視咁的丨陳曉華真情流露揀男仔講心唔講金  姚子羚自爆常被催婚壓力爆煲"
date: "2025-02-10 15:51:09"
summary: "無綫推出全新辯論形式綜藝節目《今晚乜都拗》。       無綫推出全新辯論形式綜藝節目《今晚..."
categories:
  - "stheadline"
lang:
  - "zh-HK"
translations:
  - "zh-HK"
tags:
  - "stheadline"
menu: ""
thumbnail: ""
lead: ""
comments: false
authorbox: false
pager: true
toc: false
mathjax: false
sidebar: "right"
widgets:
  - "search"
  - "recent"
  - "taglist"
---

![無綫推出全新辯論形式綜藝節目《今晚乜都拗》。](https://image.stheadline.com/f/680p0/0x0/100/none/37558ad05a8f7e62d3e8938b87b959cb/stheadline/inewsmedia/20250210/_2025021015341131848.jpg)

無綫推出全新辯論形式綜藝節目《今晚乜都拗》。




無綫推出全新辯論形式綜藝節目《今晚乜都拗》，由森美擔任主持，邀請一眾牙尖嘴利兼富有邏輯思維的藝人，包括林盛斌、商天娥、蕭正楠、吳若希、陳敏之、陳曉華、麥玲玲、戴祖儀等組成「包拗團」，就每集的貼地「拗題」進行正反討論，之後再由40位來自不同界別的觀眾及專業人士組成「包拗谷友」，選出最終支持正反哪一方。

《今晚乜都拗》頭兩集嘉賓分別為姚子羚、胡蓓蔚、支嚳儀、孔德賢、梁競徽及王梓軒、陳敏之、糖妹、朱凱婷、鄭衍峰與曾展望，兩組藝人分別就「今時今日，男人定女人壓力大啲？」及「出嚟做嘢，唔畀家用算唔算唔孝順？」兩大議題進行激烈辯論，站在認同女人壓力較大一方的姚子羚，搞笑地以自身「慘痛」經歷做論據，相當爆笑，子羚七情上面地說：「未結婚有未結婚嘅壓力大，成日畀人問我幾時結婚？！幾大壓力呀！」子羚又指自己不斷被標籤「剩女」、「中女」甚至「大嬸」，說時還忍不住激動拍枱，真情流露。
 ![姚子羚講到七情上面，手舞足蹈。](https://image.hkhl.hk/f/1024p0/0x0/100/none/3867af08b3f0a9d1e0a3481f47a72d56/2025-02/02_7.jpg)


姚子羚講到七情上面，手舞足蹈。



 ![位位嘉賓都牙尖嘴利，針鋒相對。](https://image.hkhl.hk/f/1024p0/0x0/100/none/697fd8f618fde20d8332ced3e564824f/2025-02/10_14.jpg)


位位嘉賓都牙尖嘴利，針鋒相對。



 ![孔德賢反撃鄭衍峰完全唔留手。](https://image.hkhl.hk/f/1024p0/0x0/100/none/3e0b59e7a51fb4c6224b8c3da3e8f6b9/2025-02/21_12.jpg)


孔德賢反撃鄭衍峰完全唔留手。




鄭衍峰被孔德賢拋窒
---------

第2集的「家用」主題，同為後生仔的孔德賢及鄭衍峰更一度進入對質狀態！認為唔畀家用唔算唔孝順的鄭衍峰，指由於做藝人使費大，故此頭5、6年入行時一直沒能給父母家用，孔德賢聞言拋出一句：「吓？100、200都畀唔到？」至於曾展望則成功憑一句說話突破盲腸，獲出名要求高的森美大哥瘋狂直豎姆指大讚，就連「包拗谷友」的言論亦相當精彩，有從事會計師的谷友認為，培養給父母家用習慣有助訓練子女理財，更有谷友大拋書包解釋何為真正的「廿四孝」，花生指數與資訊性兼備。

另無綫官方社交網亦播出了《今晚乜都拗》精華宣傳片，雖然只有短短兩分鐘，但已經妙語連珠，除了有連森美大哥都驚艷、由陳敏之說出口的「子宮唔等人」，還有陳曉華真情流露大談擇偶條件：「我唔開心，咁呢餐飯會留下一個好差嘅印象，就算嗰個男仔畀幾多錢我，我都唔鍾意佢！」蕭正楠則再度拋直球晒愛妻一面：「單獨同女性出街食飯？唔係佢唔畀，而係我唔想！」引來全場掌聲。
 ![曾展望到底講了什麼令在場人士都豎起姆指?](https://image.hkhl.hk/f/1024p0/0x0/100/none/6c83f315b86393a40c7d4566469d948a/2025-02/22_14.jpg)


曾展望到底講了什麼令在場人士都豎起姆指?



 ![陳曉華直腸直肚，更真情流露自己的揀偶條件。](https://image.hkhl.hk/f/1024p0/0x0/100/none/463a67950e79fb29120f85adf4eb0d96/2025-02/28_4.jpg)


陳曉華直腸直肚，更真情流露自己的揀偶條件。



 ![蕭正楠再次發表愛的宣言，麥美恩即露出一副陶醉樣](https://image.hkhl.hk/f/1024p0/0x0/100/none/f7e304ef856e72dcd912fa905057f7d5/2025-02/34_3.jpg)


蕭正楠再次發表愛的宣言，麥美恩即露出一副陶醉樣

[stheadline](https://std.stheadline.com/realtime/article/2051877/即時-娛樂-原來視咁的丨陳曉華真情流露揀男仔講心唔講金-姚子羚自爆常被催婚壓力爆煲)
